---
layout: post
title: Στον καιρό των παθητικών ηρώων
date:
type: post
parent_id: '0'
published: false
password: ''
status: draft
categories:
- Χωρίς κατηγορία
tags: []
meta: {}
author:
  login: aftermathsgr
  email: aftermathsgr@gmail.com
  display_name: Aftermaths
  first_name: Βασίλης
  last_name: Μάρκος
permalink: "/"
---
<p><!DOCTYPE html PUBLIC "-//W3C//DTD HTML 4.0 Transitional//EN" "http://www.w3.org/TR/REC-html40/loose.dtd"><br />
<html><body></p>
<p style="text-align:justify;">Οι λέξεις στο μυαλό μας σχηματίζουν πολλούς, συνειρμικούς και μη, δεσμούς με έννοιες, άλλες λέξεις, αντικείμενα, συναισθήματα, αναμνήσεις, εικόνες, κινήσεις, με σχεδόν τα πάντα, κι έτσι δομούν ένα περίπλοκο δίκτυο μέσα στον νου μας. Για παράδειγμα, σκεφτείτε τη λέξη «μελομακάρονο». Πόσες διαφορετικές λέξεις και αναμνήσεις μας έρχονται στο μυαλό, σε κλάσματα δευτερολέπτου; Χριστούγεννα, γλυκό, μυρωδιές, κουζίνα, μαγειρική ή κάτι παρόμοιο μπορεί να είναι μερικές κλασσικές, αναμενόμενες θα έλεγε κανείς, απαντήσεις. Ίσως, κάποιοι να νιώσουν μία ψύχρα, μία θλίψη, μία στέρηση, ένα κενό, μία ζήλια, ένα πάσης φύσεως αρνητικό συναίσθημα που να προκύπτει από μια δικιά τους, προσωπική, εμπειρία. Όπως και να έχει, οι λέξεις μπορούν να γεννήσουν πληθώρα συναισθημάτων και εικόνων, είτε πιο καθολικών είτε και πιο προσωπικών.</p>
<p style="text-align:justify;">Ας πάρουμε, τώρα, για παράδειγμα, μια άλλη λέξη, τη λέξη <em>ήρωας</em>. Ίσως σε κάποιους να έρθουν μερικά ονόματα ηρώων, ίσως σε κάποιους άλλους να έρθουν χαρακτηριστικά όπως θάρρος, αγάπη, ασφάλεια, φως, ελπίδα, γενναιότητα και διάφορα άλλα που, σε κάποιους μπορεί να μοιάζουν τετριμμένα. Κάτι όμως που θα μπορούσε να χαρακτηρίζει το «ιδεώδες» του ήρωα στο μυαλό των περισσοτέρων είναι το ότι ένας ήρωας είναι ή/και γίνεται ήρωας διότι <em>δρα.</em> Είτε πρόκειται για έναν επαναστάτη που δρα αντιστεκόμενος σε ένα κατεστημένο, είτε για έναν επιστήμονα που δρα ερευνώντας και καινοτομώντας, είτε για έναν διασώστη που δρα σώζοντας ζωές είτε για όποιο άλλο πρότυπο κι αν μας έρθει στο μυαλό σχετικά αυθόρμητα, θα είναι ένα πρότυπο <em>δρώντος ατόμου.</em> Αν το καλοσκεφτεί κανείς, είναι απόλυτα λογικό ένας ήρωας να επιθυμούμε να είναι ένα άτομο το οποίο αναλαμβάνει πρωτοβουλίες και δράσεις, ένα άτομο με θέληση και όρεξη να πάρει στις πλάτες του ευθύνες και να μπει μπροστά σε καταστάσεις, να προστατεύσει και να διεκδικήσει αυτό που, υπό κάποιο ηθικό σύστημα αξιών, φαντάζει σωστό και δίκαιο. Αυτό, τουλάχιστον, μοιάζει να είναι ένα παλαιότερο μοντέλο για την έννοια του ήρωα.</p>
<p style="text-align:justify;">Ας έρθουμε τώρα λίγο στις μέρες μας, στην ελληνική κοινωνία του εικοστού πρώτου αιώνα, μία κοινωνία με τις βαθιές χαρακιές του εμφυλίου να μην έχουν κλείσει, με μία σύγχυση ταυτότητας που ξεκινάει με χαρακτηριστικά από τα βάθη της Ανατολίας έως και το πιο δυτικό άκρο της Ευρώπης, μία χώρα που με σοβαρότητα και χωρίς ατέρμονα γλέντια «έδωσε τα φώτα στον κόσμο» από τη μία και από την άλλη «μια ζωή την έχουμε κι αν δεν τη γλεντήσουμε». Με άλλα λόγια, μία κοινωνία αντιθέσεων σε σχέση με τις απόψεις και τις αιτίες της και, κυρίως, αντιφάσεων σε σχέση με τις δράσεις της. Σε αυτήν την κοινωνία των αντιφάσεων, ακριβώς επειδή αυτές οι αντιφάσεις δημιουργούν συγκρούσεις, ανακατατάξεις σε επίπεδο ηθικής, κανόνων και κοινωνικών νορμών, σε βαθμό πιο έντονο και ρυθμό πιο γρήγορο από ότι σε μία κοινωνία με μεγαλύτερο βαθμό κοινωνικής συνοχής και ομοιογένειας. Μέσα, λοιπόν, σε αυτό το τσουκάλι, γεννιέται και ένα νέο πρότυπο ήρωα, αυτό του <em>παθητικού ήρωα.</em></p>
<p style="text-align:justify;">Ο παθητικός ήρωας, σε αντίθεση με τον δρώντα ήρωα, δεν αναλαμβάνει άμεση πρωτοβουλία να αντιμετωπίσει μία κατάσταση, να λύσει ένα πρόβλημα ή να υπερασπιστεί κάποια μερίδα συνανθρώπων του ή, ακόμα και αν έχει αναλάβει δράσει, δεν κατοχυρώνεται ως ήρωας στις συνειδήσεις του κόσμου για αυτές του τις δράσεις, αλλά, κυρίως, για κάτι που <em>έπαθε</em> και το οποίο ήταν αποτέλεσμα δράσης κάποιου άλλου ατόμου επάνω σε αυτόν, το οποίο είχε, συνήθως, τραγικές συνέπειες. Θα ακουστεί κυνικό, αλλά, η ελληνική κοινωνία, στα χρόνια της κρίσης, εν πολλοίς και με τη συμβολή των μέσων μαζικής ενημέρωσης, έχει δημιουργήσει πληθώρα τέτοιων ηρώων. Επί παραδείγματι, οι περιπτώσεις ατόμων όπως ο Α. Γρηγορόπουλος ή ο Π. Φύσσας ή ο πιο πρόσφατος, ίσως, Ζ. Κωστόπουλος ή όποιος άλλος σχετικός, όλοι τους έχουν χαρακτηριστεί από την ελληνική κοινωνία ως ήρωες. Θα μπορούσαμε να πάμε και πιο παλιά, αλλά, όπως κάποιοι καταλαβαίνουν, η κοντή και επιλεκτική μνήμη των μελών αυτής της κοινωνίας των αντιθέσεων δεν θα βοηθούσε σε αυτό το ταξίδι. Παθητικός ήρωας θα ήταν και ο Θ. Αξαρλιάν, και οι τέσσερις νεκροί της Μαρφίν και όποιος άλλος δεν έκανε κάτι ηρωικό, αλλά έπαθε κάτι τραγικό. Διότι, πράγματι, αν το καλοσκεφτούμε έξω από τις όποιες παρωπίδες μπορεί να φορά ο καθένας μας, κάθε ένας από τους παραπάνω και πολλοί άλλοι δεν μνημονεύτηκαν ως ήρωες διότι προστάτευσαν το κοινό καλό ή το ηθικά σωστό ή ό,τι άλλο χαρακτηρίζει έναν ήρωα, με την πιο «κλασσική» έννοια, αλλά διότι έγιναν αποδέκτες μίας καταστροφικής, για αυτούς και για μια κοινωνία εν γένει, συμπεριφοράς.</p>
<p style="text-align:justify;">Πριν όμως προχωρήσουμε παρακάτω, να ξεκαθαρίσουμε και κάτι. Δεν αφαιρεί αξία από τον θάνατο αυτών των ατόμων η αποηρωοποίησή τους. Το αντίθετο, μάλιστα. Δίνει στον θάνατό τους την πραγματική του διάσταση και φέρνει προ των ευθυνών της την ίδια την κοινωνία, εμάς, με άλλα λόγια, που αφήσαμε τέτοια τέρατα να κυκλοφορούν ανάμεσά μας και να σκοτώνουν κόσμο, είτε αυτά λέγονται κακώς εκπαιδευμένοι αστυνομικοί (βλ. Γρηγορόπουλος) είτε ακροδεξιοί τρομοκράτες (βλ. Φύσσας) είτε ακροαριστεροί τρομοκράτες (βλ. Αξαρλιάν) είτε κουκολοφόροι (βλ. Μαρφίν) είτε ο,τιδήποτε άλλο βλάπτει την κοινωνία μας ως σύνολο. Δεν είναι «κακό» ή «λίγο» να είσαι θύμα μιας άδικης συμπεριφοράς ούτε είναι «άδικο» να αφαιρείς έναν τίτλο, τον τίλο του ήρωα, που αποδόθηκε εν βρασμώ ψυχής, από μία κοινωνία που, αμήχανα, δεν ήξερε τι άλλο να κάνει για να σκεπάσει τις τύψεις της για τον άδικο χαμό αυτών των ανθρώπων. Είναι όμως άδικο να θυμάσαι αυτούς τους ανθρώπους που έφυγαν με τον λάθος τρόπο, με έναν τρόπο που δε συνάδει με αυτό που έκαναν εν ζωή, αλλά με αυτό από το οποίο εμείς δεν ήμαστε επαρκείς για να τους προφυλάξουμε.</p>
<p style="text-align:justify;">Πίσω στο θέμα του παθητικού ήρωα. Σε σχέση, λοιπόν, με έναν άνθρωπο ο οποίος δολοφονείται ή, γενικότερα, παθαίνει κάτι τραγικό, χωρίς κάποια περαιτέρω δράση από μέρους του, ακόμα και ένας αυτόχειρας έχει, υπό ορισμένες συνθήκες, μια πιο ηρωική συμπεριφορά. Διότι, τελικά, αυτός ο οποίος έδρασε και έκανε κάτι για να διαμαρτυρηθεί ή να προφυλάξει, ακόμα και τον ίδιο του τον εαυτό, μέσα από τον θάνατό του, έχει ένα στοιχείο ηρωισμού μεγαλύτερο από εκείνον που πέθανε από τα πυρά, τη βία, τη μανία ή το «λάθος» κάποιου άλλου. Τι είναι όμως αυτό που οδηγεί μία κοινωνία να χαρακτηρίζει έναν άνθρωπο που στην πραγματικότητα είναι θύμα, και μάλιστα ένα θύμα της δικιάς της αμέλειας, ως ήρωα, ως κάποιον, δηλαδή που την υπερασπίστηκε;</p>
<p style="text-align:justify;">Αρχικά, μεγάλο ρόλο στην ηρωοποίηση, οποιαδήποτε ηρωοποίηση, παίζουν τα μέσα μαζικής ενημέρωσης. Πώς θα γινόταν άλλωστε, οι φορείς που είναι, κατά κύριο λόγο αρμόδιοι για την ενημέρωσή μας, να μην παίζουν ρόλο στη δημιουργία των προτύπων μας; Ας έχουμε στον νου μας ότι η είδηση, από όπου κι αν προέρχεται, δεν μπορεί να είναι καθ' όλα αντικειμενική, δεδομένου ότι, για να προβληθεί μία είδηση από ένα -  οποιοδήποτε - μέσο, πρέπει να περάσει μια διαδικασία διαλογής και να ξεχωρίσει ανάμεσα σε άλλες ειδήσεις. Επομένως, αφού η διαλογή γίνεται, προφανώς, από κάποιο άτομο, συνήθως από τον δημοσιογράφο, και μάλιστα γίνεται <em>κατά συνείδηση</em>, υπόκειται σε υποκειμενικά κριτήρια, πράγμα που, άμεσα, αφαιρεί από την αντικειμενικότητά της. Αλλά, σε τόσο έντονα και σκληρά γεγονότα, όπως είναι ο θάνατος, δεν είναι εύκολο να παραμείνει κανείς ψύχραιμος και να επιλέξει τις σωστές λέξεις και, άλλωστε, όπως με ευκολία παραδεχόμαστε για τα μέσα της χώρας, «αφού το δράμα πουλάει, τι θα κάνουν και τα κανάλια;». Έτσι, λοιπόν, εμφανώς, αν η ηρωοποίηση του θύματος προσθέτει κι άλλη δραματικότητα στο τηλεοπτικό/ραδιοφωνικό/διαδικτυακό προϊόν τότε, γιατί όχι, ας το βάλουμε κι αυτό. Μ' αυτόν τον τρόπο, όμως, τα μέσα φυτεύουν τον σπόρο που γεννά τα πρότυπα της κοινωνίας.</p>
<p style="text-align:justify;">Όμως, όποιος φύτεψε ποτέ του σπόρο μέσα στο τσιμέντο, θα ξέρει ότι δύσκολα αυτός φυτρώνει. Ένας σπόρος, για να δώσει δέντρο, δε θέλει μόνο φύτεμα, θέλει και πότισμα, θέλει και ήλιο θέλει και, πρωτίστως, πρόσφορο έδαφος. Αυτό το πρόσφορο έδαφος το προσφέρει, με μεγάλη άνεση, η ελληνική κοινωνία της κρίσης και των μνημονίων ή και, γενικότερα, η ελληνική κοινωνία της μεταπολίτευσης. Η ελληνική κοινωνία των τελευταίων δεκαετιών είναι μία κοινωνία που πάσχει από πρότυπα, δεν έχει πού να κοιτάξει, δεν έχει που να στραφεί για να βρει το δρόμο της. Άρα, είναι λογικό να μην έχει η ελληνική κοινωνία πώς να γεμίσει το κενό των προτύπων της, το κενό των ηρώων της, επομένως οδηγείται - αναγκάζεται, θα έλεγε κανείς - να βάλει στη θέση των ηρώων της, όσους μπορούν να ξεχωρίσουν με οποιονδήποτε τρόπο από τη μάζα ως πιθανοί υποστηρικτές του δικαίου, του ηθικού και του σωστού. Βάζει, με άλλα λόγια, στη θέση του δρώντος ήρωα, αυτόν που του μοιάζει περισσότερο στην φαινομενολογία, αυτόν δηλαδή που, αν και δεν έχει κάνει, επί της ουσίας, κάτι που να τον κάνει ήρωα, έχει μία μοίρα που θυμίζει ήρωα, απορρίπτεται ή ακόμα και εκτελείται από την κοινωνία.</p>
<p style="text-align:justify;">Μάλλον όμως τα παραπάνω δεν είναι η αλήθεια της ελληνικής πραγματικότητας, αλλά αυτό που θα απάλλασσε από κάθε ευθύνη την ίδια την ελληνική κοινωνία. Διότι, το να ισχυριστεί κανείς ότι η ελληνική κοινωνία έχει έλλειμμα προτύπων και ηρώων, είναι το εύκολο, είναι αυτό που μας βγάζει από τον ρόλο του φταίχτη και μας βάζει στον ρόλο του θύματος. Δεν έφταιξε ποτέ κανείς που το χωράφι του ήταν χέρσο, αλλά το χωράφι δεν «τραβούσε». Μόνο που στην περίπτωση της ελληνικής κοινωνίας δεν είναι έτσι τα πράγματα, ακόμα και όταν μιλάμε για την κοινωνία της απατεωνιάς, της μικροαπάτης, του μεγαλοαστισμού και της αδηφάγου νοοτροπίας που καλλιεργήθηκε κατά τα χρόνια της μεταπολίτευσης. Αυτή η κοινωνία με τα τόσα στραβά κατάφερε να αναδείξει ανθρώπους που την έχουν κάνει «υπερήφανη» στον υπόλοιπο κόσμο και, μάλιστα, της προσέφεραν όλα αυτά χωρίς κάποιο κόστος για την ίδια την κοινωνία. Γιατί, όπως έχουμε δει/ακούσει/ζήσει πολλές φορές, δεν είναι η ελληνική κοινωνία που στηρίζει τέτοια άτομα όταν το έχουν ανάγκη, όταν προσπαθούν, αλλά είναι το πείσμα τους που τους βγάζει ασπροπρόσωπους, κατά κύριο λόγο τους ίδιους και, έπειτα, την ελληνική κοινωνία. Επομένως, δεν είναι, τουλάχιστον όχι σε σημαντικό βαθμό, η απουσία προτύπων και ηρώων που «αφήνει χώρο» σε παθητικά πρότυπα να παίρνουν τον τίτλο του ήρωα.</p>
<p style="text-align:justify;">Αν όμως δεν είναι αυτό, τι άλλο μπορεί να είναι; Μήπως είναι η κακή μας η τύχη; Μήπως ο κόσμος που είναι άδικος; Μήπως μας έχουν βάλει στο στόχαστρο και δε μας αφήνουν να ησυχάσουμε; Μήπως είναι και ο ήλιος της Ελλάδας, ένας ήλιος μοναδικός που όλοι τον ζηλεύουν κι αφού δεν μπορούν να τον έχουν, δε θα πρέπει να τον κοιτάμε ούτε κι εμείς; Μάλλον, όχι. (Ραγιαδιασμός και Θουκυδίδης)</p>
<p></body></html></p>
